---
layout: poem
title: Hymni de Potito martyre
bhl: N/A
feast: January 13; January 14
author: Anonymous
editor: Carson Koepke
source: Acta Sanctorum ex Officio Potiti
---

---

## I. *Antiphonae in Vesperis et Laudibus*

- Ostella Christi fulgida,
- Potite martyr inclite,
- Obscura culpae nubila
- A mente nostra discute.

- Tu clarus inter martyres
- Fulges, ut inter sidera
- Sol, ac ut inter candida
- Ligustra candent lilia.

- Luces ut ardens lampada,
- Humana lustrans pectora;
- Ut sal per orbem spargeris,
- Humana siccans vulnera.

- Non sic Potite cynnama
- Attrita spirant, moribus
- Ut tu modestis, florida
- Aetate, fragras saeculo.

- Post clara mortis funera
- Illustris inter angelos
- Tanto refulges lumine,
- Quanto per orbem nomine.

---

## II. *Hymnus in Vesperis*

- Claret Eois puer ortus oris,
- Claret illustri patre, claret alta
- Matre, quid mirum quod in urbe clara
- {:.indent-3}Clareat infans?

- Id magis mirum, quod ab axe claro
- Sol eum Christus potiore luce,
- Inter atratas rutilum tenebras,
- {:.indent-3}Traxerit ad se.

- Ut rosam e spinis, veluti coruscum
- Sidus a tetra nebula Potitum
- Traxit infantem pius auctor orbis
- {:.indent-3}Matris ab aluo.

- Traxit, ut vero sibi sole nato
- Bruta despectet simulachra: trino
- Numine ac uno potiatur, omni
- {:.indent-3}Quo calet aestu.

- Martyr o mi, dum frueris Tonante,
- Virgines curae tibi sint, quotannis
- Festa condentes tibi: dexter adsis,
- {:.indent-3}Dum sacra complent.

- Dum tibi dulces modulantur hymnos,
- Thura dum sacras adolent per aras,
- Dum parant lychnos, et olente fanum
- {:.indent-3}Flore coronant.

- Dum crocum, calthas, violas, ligustra,
- Cum rosis nardum, thyma cum marino
- Rore, sic dextra, ut calatho per aedem
- {:.indent-3}Undique spargunt.

- A Dei regno, pie martyr, audi
- Virginum suspiria; cerne fletus,
- Vota, singultus, ut odora defer
- {:.indent-3}Lilia Iesu.

- Summa laus uni Triadi per aevum,
- Quae velut parvo tribuit Potito
- Lauream, nobis prece donet eius
- {:.indent-3}Gaudia divum.

---

## III. *Hymnus ad matutinum*

- Potite martyr inclite,
- Dum sacra reddis annuo
- Ritu colenda virginum,
- Adsis choro psallentium.

- A solis ortu pullulas
- E stirpe pravi germinis,
- Velut rosarum flosculus
- E stirpe dura veprium.

- Parente natus ethnico,
- Afflaris aura Spiritus,
- Quo falsa calces numina,
- Crucis trophaeum provehis.

- Cupressus, ut crinitulo
- Viburna praestat vertice;
- Virtute sic tu parvulus
- Praecellis omnes maxima.

- Non sic, Potite, cynnama
- Attrita spirant, moribus
- Ut tu modestis, florida
- Aetate, fragras saeculo.

- Tu praedicator promptulus
- In urbe fulges propria,
- Iesum parenti praedicas,
- Fidemque pandis civibus.

- Laus unitati triplici,
- Pro qua Potitus sanguine
- Fuso, potitur martyrum
- Palma, in columbae imagine.

---

## IV. *Antiphonae ad I. Nocturnum*

- Iesu decora caelitum
- Corolla, Iesu martyrum
- Spes, cerne nos, dum militis
- Tui canamus proelium.

- Cur Antonine perfuris,
- O Caesar angue dirior,
- Leone saevo saevior?
- Cur bile turges vitrea?

- Non sculpta adorat marmora,
- Nec ligna credit numina;
- Aurum Potitus despicit,
- Nec thura libat belluis.

- Dura contemnit verbera,
- Tetrumque spernit carcerem,
- Nec voce blanda flectitur,
- Minas nec horret efferas.

- Flagella sicut lilia
- Sumit, et illa dedicat
- Deo flagranti pectore,
- Sicut rosarum flosculos.

- Olor nec albus gestiens
- Aquas subintrat vitreas,
- Olivum ut intrat bulliens,
- Amore Iesu, parvulus.

---

## V. *Antiphonae ad II. Nocturnum*

- Phoenix ut inter cynnama
- Exusta fit vivacior;
- Sic hic lebete fervido
- Mersus, resurget fortior.

- Potitus instar angeli
- Factus fide fortissimus,
- Numen Minervae despicit,
- Iovique thura denegat.

- Cunctis est aequa regula,
- Dulcore firmat debiles,
- Virtute fortes roborat,
- Utrosque amore confovet.

- O miles, o fortissime
- Athleta Iesu, sanguinem
- Dum corpus unda profluis,
- Ad astra mittis spiritum.

- Sic torque victor aurea
- Collum venustas saucium:
- Sic morte vitam laureas,
- Vita triumphans perpeti.

- O ter beate parvule,
- Qui sufferendo laurea
- Donaris, o quam strenue
- Mortem triumphas mortuus!

---

## VI. *Hymnus ad Laudes*

- Ingens Dei potentia,
- Et martyris victoria,
- Crudelis ira praesidis
- Et belluarum mititas!

- Quaecumque saevit dentibus,
- Cornu, vel ungue bellua,
- Ad martyris vestigia
- Ut mitis est ovicula.

- Tormenta sic amplectitur,
- Ut grata caeli munera;
- Sic blandimenta respuit,
- Ut dira mortis vulnera.

- Per haec, Potite, pignora,
- Quae Iesus ultro contulit,
- Sacris roga virgunculis
- Candentis Agni nuptias.
   
- Post quem canendo gestiant
- Plenis oliva lampadis;
- Odora dent vaccinia,
- Stolis amictae candidis.
     
- A vanitate saeculi,
- A carnis aestu lubricae,
- Et a maligno daemone
- Hastu, Potite, libera.
    
- Deo sit uni gloria,
- Qui nos ab omni protegat
- Malo, precatu martyris,
- Ac regna det caelestia.

---

## VII. *Hymnus ad II. Vesperas*

- Ardet o felix anima, ardet igne,
- Igne divino, rabiem tyranni
- Voce demulcet placida, silendo
- {:.indent-3}Mitigat iram.

- Flagra ceu flores (quibus ante Iesum
- Serta contexat) patitur, cruenta
- (O Dei virtus!) veluti smaragdos,
- {:.indent-3}Vulnera suffert.

- Carcerum vinclis puer arctus, uncis
- Pectinum clavis lacerus, lebetem
- Intrat ignitum: calido triumphat
- {:.indent-3}Mersus olivo.

- Vincit, immanes patiendo poenas,
- Caesarem: lassat lanios, flagella
- Mente tranquilla subeundo: victor
- {:.indent-3}Cum nece pugnat.

- Angeli verbo monitus, propinquam
- Haud secus mortem cupit, ac perennis
- Ianuam vitae, requiem laborum,
- {:.indent-3}Praemia pugnae.

- Unde transfixo capiti cruento
- Clavo, et immerso iugulo mucrone,
- Spiritum felix super alta fudit
- {:.indent-3}Astra Potitus.

- Morte sic victa, viridante lauro
- Verticem cingit: sacra colla comit
- Torque gemmata: fruitur Tonante
- {:.indent-3}Martyr in aevum.

- Si caro prurit, niveum pudoris
- Irriga rorem: Sathanae sagittas
- Frange, si dirus iacit hostis; armis
- {:.indent-3}Arma retunde.

- Pompa si caeci peritura saecli
- Ridet, aeternae moderare vitae
- Gloria: pulsis fame, peste, bello,
- {:.indent-3}A lare nostro.

- Laus sit aeternae Triadi perennis,
- Et Patri, et Nato, et tibi ubique sancte
- Spiritus: martyr quibus aline nostra
- {:.indent-3}Vota referto.

---

## VIII. *Varia Responsoria*

- […][^1] Grate mi, puer, aure dextra,
- Quas tibi laudes recinunt sacratae
- Virgines, sancte, ac modulos pudico
- {:.indent-3}Pectore promptos.

- Hi tibi pro thure et olente nardo,
- Pro thymi fasce, et calatho rosarum,
- Dantur: ut gemmas et odora, quaeso,
- {:.indent-3}Balsama sume.

- Ut puer primum dubiae dolosum
- Attigit vitae bivium; relicta
- Mox via lata, studuit per arctum
- {:.indent-3}Scandere callem.

- Totus in sacris vigilat, caduci
- Nil cupit: Divum veneratur aedes:
- Percolit summa pietate trinum
- {:.indent-3}Numen et unum.

- Sic iugo Christi puerile collum
- Subdit, et stivam retinens aratri,
- Ut decet, sulcat bonitatis arvum
- {:.indent-3}Vomere pacis.

- Non minus caelum precibus fatigat,
- Quam pio cultu: lacrimis nigrantem
- Abluit noctem, Sathanam repellit
- {:.indent-3}Dulcibus odis.

- Diva scrutatus monumenta Vatum,
- Sacra degustat rudimenta Iesu:
- Tum Liam stringens, fruitur Rachele,
- {:.indent-3}More Iacobi.

- Ut sibi nomen peperit Potiti
- Martyr insignis, potiendo dulce
- Caelitum nectar, peritura sprevit
- {:.indent-3}Cuncta sub astris.

- Sprevit aetatis roseum tenellae
- Flosculum, sprevit titulos avorum,
- Purpuram, fasces, galeam, curules,
- {:.indent-3}Praedia, census.

---

## IX. *Varia Responsoria*

- Pauper ad nudum properare Iesum
- Pergit amplexa Cruce. Fit supernae
- Praevius doctor patriae, fit alti
- {:.indent-3}Praeco Tonantis.

- Grande virtutum iubar, aequa morum
- Norma, doctrinae schola christianae,
- Mitis exemplar pietatis, almae
- {:.indent-3}Lux bonitatis.

- Gratus hic mundo fuit a tenellis
- Unguibus; matris fuerat ab alvo
- Gratior caelo, magis est in astris
- {:.indent-3}Gratus utrique.

- Hic feras passus rabidas, leones
- Calcat immanes, dominatur ursis:
- Sed prius vincens superat furentem
- {:.indent-3}Praesidis iram.

- Mortuus mundo, Sathanae, parenti,
- Ac sibi; caelo, Superis, Tonanti
- Vivit illustris Domini Potitus
- {:.indent-3}Martyr in aevum.

- Ergo si talis tibi vita fulsit
- Saeculo, nobis super astra regnans
- Impetra optatae bona pacis arrham
- {:.indent-3}Gaudia caeli.

- Vernat ut candens rosa rore tacta,
- Rore ceu vernat foliis apertum
- Lilium, vernat veluti profusus
- {:.indent-3}Rore hyacinthus.

- Lux patri factus, meliora vivo
- Pandit exemplo documenta: quod nam
- Egerit primum, sociis agendum
- {:.indent-3}Praecipit actu.

- Unde pro Christi nece tu cruentam
- Eligens mortem, velut agnus ensi
- Colla flexisti, o pie martyr, o mi
- {:.indent-3}Dive Potite.

- O pia, o felix anima, o beate
- Spiritus, terrae spolium caducae
- Deserens carnis, superas ovando
- {:.indent-3}Scandis in arces.

---

## X. *Varia Responsoria*

- Non pius laedit liquor, aut eburna
- Membra tam candens oleum, nec ignis
- Quid pili tangit minimum: pudorem
-{:.indent-3}Flamma veretur.

- Martyr a summo, precor, axe gratis
- Gratiam per te […] praestet orbis
- Auctor, ac sacris faueat puellis
- {:.indent-3}Numine fausto.

- Centuplum reddant oleae, per arva
- Semen in fruges vireat, Falernum
- Vineae fundant decuplum, precante
- {:.indent-3}Te, pie martyr.

- Pace nos dulci refove, salubrem
- Aerem cura, scelerum reatus
- Qua vales purga prece, martyr, ante
- {:.indent-3}Iudicis iram.

- Pro tuis regnum meritis Latinum
- A fame, a bello tueare, quaeso,
- Quaeso ut a peste, a tonitru, a corusco
- {:.indent-3}Fulmine serves.

---

[^1]: *Perhaps* Audi
