---
layout: poem
title: Euchariston ad Faustum, episcopum Reiensem in Gallia
bhl: N/A
feast: September 28
author: Sidonius Apollinaris
editor: W.B. Anderson; Carson Koepke
source: Acta Sanctorum; Perseus
---

---

- Phoebum et ter ternas decima cum Pallade Musas
- Orpheaque et laticem simulatum fontis equini
- Ogygiamque chelyn, quae saxa sequacia flecteris
- Cantibus auritos erexit carmine muros,
- Sperne, fidis; magis ille veni nunc spiritus, oro,
- Pontificem dicture tuum, qui pectora priscae
- Intrasti Mariae, rapiens cum tympana siccus
- Israel appensi per concava gurgitis iret
- Aggeribus vallatus aquae mediasque per undas
- Pulverulenta tuum clamaret turba triumphum; 
- Quique manum Iudith ferientem colla Olophernis
- Iuvisti, exciso iacuit cum gutture truncus
- Et fragilis valido latuit bene sexus in ictu;
- Expresso vel qui complens de vellere pelvem
- Inficiensque dehinc non tacto vellere terram
- Firmasti Gedeona, tubis inserte canoris
- Spiritus, et solo venit victoria cantu;
- Quique etiam adsumptum pecorosi de grege Iesse
- Adflasti regem, plaustro cum foederis arcam
- Imponens hostis nullo moderante bubulco
- Proderet obscaenum turgenti podice morbum;
- Quique trium quondam puerorum in fauce sonasti,
- Quos in Chaldaei positos fornace tyranni
- Roscida combusto madefecit flamma camino;
- Quique volubilibus spatiantem tractibus alvi
- Complesti Ionam, resonant dum viscera monstri
- Introrsum psallente cibo vel pondera ventris
- Ieiuni plenique tamen vate intemerato
- Ructat cruda fames, quem singultantibus extis
- Esuriens vomuit suspenso belua morsu;
- Quique duplex quondam venisti in pectus Helisei,
- Thesbiten cum forte senem iam flammeus axis
- Tolleret et scissam linquens pro munere pellem
- Hispidus ardentes auriga intraret habenas;
- Quique etiam Heliam terris missure secundum
- Zachariae iusti linguam placate ligasti,
- Dum faceret serum rugosa puerpera patrem,
- Edita significans iusso reticere propheta,
- Gratia cum fulsit, nosset se ut lex tacituram;
- Quique etiam nascens ex virgine semine nullo,
- Ante ullum tempus deus atque in tempore Christus,
- Ad corpus quantum spectat, tu te ipse creasti;
- Qui visum caecis, gressum quoque reddere claudis,
- Auditum surdis, mutis laxare loquelam
- Suetus ad hoc etiam venisti, ut mortua membra
- Lecto, sandapila, tumulo consurgere possint;
- Quique etiam poenas suscepta in carne tulisti,
- Sustentans alapas, ludibria, verbera, vepres,
- Sortem, vincla, crucem, clavos, fel, missile, acetum,
- Postremo mortem, sed surrecturus, adisti,
- Eripiens quidquid veteris migraverat hostis
- In ius per nostrum facinus, cum femina prima
- Praeceptum solvens culpa nos perpete vinxit;
- Qui cum te interitu petiit nec repperit in te
- Quod posset proprium convincere, perdidit omne
- Quod lapsu dedit Eva suo; chirographon illum,
- Quo pervasus homo est, haec compensatio rupit,
- Expers peccati pro peccatoribus amplum
- Fis pretium veteremque novus vice faenoris Adam,
- Dum moreris, de morte rapis. Sic mortua mors est,
- Sic sese insidiis quas fecerat ipsa fefellit;
- Nam dum indiscrete petit insontemque reosque,
- Egit ut absolvi possent et crimine nexi;
- Quique etiam iustos ad tempus surgere tecum
- Iussisti cineres, cum tectis tempore longo
- Inrupit festina salus infusaque raptim
- Excussit tumulis solidatas vita favillas:
- Da Faustum laudare tuum, da solvere grates,
- Quas et post debere iuvat, te magne sacerdos
- Barbitus hic noster, plectro licet impare, cantat.
- Haec igitur prima est vel caussa vel actio laudum,
- Quod mihi germani, dum lubrica voluitur aetas,
- Servatus tecum Domini per dona probatur
- Nec fama titubante pudor. Te respicit istud
- Quantumcumque bonum. Merces debebitur illi,
- Ille tibi. Sit laus, si labi noluit, eius;
- Nam quod nec potuit, totum ad te iure redundat.
- Praeterea quod me pridem Reios veniente
- Cum Procyon fureret, cum solis torridus ignis
- Flexilibus rimis sitientes scinderet agros,
- Hospite te nostros excepit protinus aestus
- Pax, domus, umbra, latex, benedictio, mensa, cubile.
- Omnibus attamen his sat praestat, quod voluisti
- Ut sanctae matris sanctum quoque limen adirem.
- Dirigui, fateor, mihi conscius, atque repente
- Tinxit adorantem pavidum reverentia vultum:
- Nec secus intremui, quam si me forte Rebeccae
- Israel, aut Samuel crinitus duceret Annae.
- Quapropter vel te votis sine fine colentes,
- Affectum magnum per carmina parva fatemur.
- Seu te flammatae Syrtes et inhospita tesqua,
- Seu caeno viridante palus, seu nigra recessu
- Incultum mage saxa tenent, ubi sole remoto
- Concava longaevas asservant antra tenebras;
- Seu te praeruptis porrectae in rupibus Alpis,
- Succinctos gelido libantem cespite somnos
- Anachorita tremit, qui quamquam frigora portet,
- Conceptum Christi numquam domat ille calorem,
- Qua nunc Elias, nunc te iubet ire Iohannes,
- Nunc duo Macarii, nunc et Paphnutius heros,
- Nunc Or, nunc Ammon, nunc Sarmata, nunc Hilarion;
- Nunc vocat in tunica nudus te Antonius illa,
- Quam fecit palmae foliis manus alma magistri;
- Seu te Lirinus priscum complexa parentem est,
- Qua tu iam fractus pro magna saepe quiete
- Discipulis servire venis, vixque oria somni,
- Vix coctos captare cibos, abstemius aevum
- Ducis, et insertis pingis ieiunia psalmis;
- Fratribus insinuans, quantos illa insula plana
- Miserit in caelum montes, quae sancta Caprasi
- Vita senis, iuvenisque Lupi, quae gratia patrem
- Mansit Honoratum; fuerit quis Maximus ille,
- Urbem tu cuius monachusque, antistes, et abbas,
- Bis successor agis; celebrans quoque laudibus illis
- Eucherii venientis iter, redeuntis Hilari;
- Seu te commissus populus tenet, et minor audet
- Te medio tumidos maiorum temnere mores;
- Seu tu sollicitas curas qua languidus esca
- Quave peregrinus vivat, quid pascat et illum
- Lubrica crura cui tenuat sub compede carcer:
- Seu, mage funeribus mentem distractus humandis,
- Livida defuncti si pauperis ossa virescant,
- Infastiditum fers ipse ad busta cadaver:
- Seu te conspicuis gradibus venerabilis arae
- Concionaturum plebs sedula circumsistit,
- Expositae legis bibat auribus ut medicinam;
- Quicquid agis, quocumque loci es, semper mihi Faustus,
- Semper Honoratus, semper quoque Maximus esto.

---
