---
layout: poem
title: Vita metrica Godefridi, comitis Capenbergensis in Westphalia
bhl: 3577
feast: January 13
author: Anonymous
editor: Carson Koepke
source: Acta Sanctorum ex pervetusto Ms. Capenbergensi
---

---

I. *Beatus Godefridus se suaque Deo dicat.*

- Spiritus aspira, mea tu pius intima gyra;
- {:.indent-2}Dextram tu regito, carmen et incipito.
- Mandemus chartae, metri vel pauperis arte,
- {:.indent-2}Nostro pro modulo, de Domini famulo.
- De Christi fido [^1] cultore pio Godefrido,
- {:.indent-2}Qui decus ecclesiae, sol erat et patriae:
- Ex cuius vita nituit Westphalia tota:
- {:.indent-2}Splenduit in tenebris vir merito celebris.
- Inclitus iste satis, regalis nobilitatis
- {:.indent-2}Lampade magnificus, vir fuit angelicus.      10
- Hic comes est verus, quia facto rem comitatus
- {:.indent-2}Ornavit meritis officium comitis.
- In Domino fidens, mundanaque gaudia ridens,
- {:.indent-2}Non opibus tumuit, sed magis abstinuit,
- Sprevit et abiecit; sanctis habitacula fecit
- {:.indent-2}Christi, pauperibus, fratribus, hospitibus.
- Castrum mutari praecepit, et evacuari
- {:.indent-2}Praedonum coetu belligeroque metu.
- Templum mutavit, conuersis castra dicavit,
- {:.indent-2}Laudeque perpetua psallere fecit ea.        20
- Tum manibus plenis sua distribuebat egenis,
- {:.indent-2}Mandans assidue fratribus, ut [^2] viduae
- Sustentarentur; inopes omnes alerentur:
- {:.indent-2}Fovit enim miseros ut [^3] proprios pueros:
- Omnes pupillas, maiores atque pusillas,
- {:.indent-2}Ut pater excoluit, dum super his doluit.
- Praecepti finis dilectio de peregrinis
- {:.indent-2}Sanctum commovit: nam domus his patuit;
- His et opem [^4] victus impendit vir benedictus,
- {:.indent-2}Vir caecis oculus, debilibus baculus,      30
- Patronus patrum, pia consolatio matrum,
- {:.indent-2}Vir robur iuvenum, praesidiumque senum,
- Vir sacer et iustus, quamvis pietate venustus,
- {:.indent-2}Vir bonus et patiens, nil reprobum faciens:
- Cuius honestatis dotes vel strenuitatis
- {:.indent-2}Quomodo dinumero cum careant numero?
- Ipse domum struxit, ad quam pius agmina duxit
- {:.indent-2}Membrorum Domini, quae modo commemini.
- Hisque pedes lavit, mensam cum pane locavit,
- {:.indent-2}Nummos distribuit cuilibet, ut potuit.      40
- Nec suffecit ei, quod egentum pauperiei
- {:.indent-2}Mens sale condita subveniebat ita;
- Quin et inops factus, ad fratris pauperis actus
- {:.indent-2}Sese deiiceret, cunctaque perficeret.
- Cunctis pareret, quae [^5] Patris norma iuberet,
- {:.indent-2}Iussis [^6] praelati promptulus arcta pati,
- Cuius ad edicta patriaque domoque relicta,
- {:.indent-2}Devotus nimium pertulit exilium.
- Angelicus vultu, venerandus paupere cultu,
- {:.indent-2}Pauper, pauperibus umbra, medela, cibus.    50



II. *Infestatur a socero.*


- Sed quia (ceu nostis) semper fremit invidus hostis,
- {:.indent-2}Haec minime patitur, talia persequitur.
- Commovet arma foris, iacit [^7] intus tela doloris,
- {:.indent-2}Scandala molitur, quae valet aggreditur.
- Suscitat et quemdam, personam dico pavendam,
- {:.indent-2}Armis terribilem, nequitiis habilem.
- Iste virum mirae laudis praesumpsit adire,
- {:.indent-2}Armis concutere, fraudibus appetere.
- Ipsius ille tamen fuerat socer, unde iuvamen
- {:.indent-2}Debebat potius foederis ut socius.        60
- Sed fraudis gnarum, praedonis pectus avarum,
- {:.indent-2}Intuitu scelerum non reputat generum.
- Ingerit imo minas, terrores, atque rapinas,
- {:.indent-2}Lecta militia tendit ad exitia.
- At summus custos, solitus defendere iustos,
- {:.indent-2}Elusit tumidum, reppulit et cupidum.
- Qui Saulis more multo bacchando furore,
- {:.indent-2}In famulum Domini saevit inops animi.
- Sed veluti Dauid Saulis molimina cavit,
- {:.indent-2}Sic reprobi facinus destituit Dominus.      70
- Insuper antiquus draco suadet quod vir iniquus
- {:.indent-2}In generum placitat, fictitium recitat.
- Nam subtracta sibi deposcit debita scribi,
- {:.indent-2}Invidia tabens, nil rationis habens.
- Nam plus debebat is, debita qui repetebat;
- {:.indent-2}Quodque brevi spatio deservit ratio.
- Nam vir facundus, nulli virtute secundus,
- {:.indent-2}Accitus placito, non tamen ex merito;
- Certius est certo quod claruit ore diserto,
- {:.indent-2}Ostenditque reum [^8] qui maculavit eum,    80
- Prannum [^9] confutans, nulla formidine nutans, [^10]
- {:.indent-2}Sed ratione potens, iustitiaque nitens.
- Sic pro te, Christe, sanctus sustollitur iste,
- {:.indent-2}Per mala perficiens, dura pie patiens.
- Ut sit enim dignus lauro, par redditur auro,
- {:.indent-2}Flamma quod ex varia purificat scoria.
- Hostis et invitus licet insidiando [^11] peritus,
- {:.indent-2}Auget ei meritum, dum parat interitum.
- Quot tentamentis impugnat, tot documentis
- {:.indent-2}Erudit hunc nolens et nimis inde dolens.      90
- At virtus mentem quia corripit insipientem,
- {:.indent-2}Sic miserans miserum corripit hic socerum:
- Quid miser insanis! Quam gloria vexat inanis,
- {:.indent-2}Urit avaritiae pestis et invidiae!
- Divitias quare sic insectaris avare?
- {:.indent-2}Quis status est hominis? Nonne putredo, cinis?
- Num [^12] quamvis dives fueris per saecula vives?
- {:.indent-2}An quis opum cumulum detulit ad tumulum?
- Restat nonne mori? Mors cui, dic, parcit honori?
- {:.indent-2}Qualescumque sumus nonne favilla et humus? [^13]  100
- At non poenarum dolor excruciabat [^14] avarum:
- {:.indent-2}Flammeus inde vigor, frigoris inde rigor.
- Sic malus arctatur, ut frigore nunc patiatur,
- {:.indent-2}Alterutretque vicem flamma rotando picem.
- Illic [^15] vermis edit morsu, draco vipera laedit,
- {:.indent-2}Semper ubi fletus continuusque metus.
- Dentes cum strident, stridores tartara rident:
- {:.indent-2}Tempore nunc placito talia perspicito.
- Prospice ne quaestus turpis tibi praeparet aestus,
- {:.indent-2}Et quae [^16] supplicia nutrit avaritia.      110
- Membris eductus si veneris ad loca luctus,
- {:.indent-2}Stringit te penitus mors sine spe reditus.
- Tum gratis fundes lacrimas, vel pectora tundes:
- {:.indent-2}Nam quis tunc redimit, mors ibi non perimit,
- Tortor ubi durat, nec votum flebile curat,
- {:.indent-2}Daemonis in facie sulphura cum glacie?
- Nunc quos fraudasti vel inique despoliasti,
- {:.indent-2}His sua restitue, deque tuo tribue.
- Sic rogo procura mala devitare futura;
- {:.indent-2}Sic metuenda pave, iamque cavenda cave.    120
- Defle commissum, sic evasurus abyssum:
- {:.indent-2}Invenies etiam fructibus his veniam.
- Sic incantabat sapiens, aspisque negabat
- {:.indent-2}Auditum crebris sueta tegi tenebris.
- Hic docet aeterna; placet illi tetra cauerna,
- {:.indent-2}Cordis tartarea dum latet in fovea.
- Cuius erat finis qualem dictavit n[…]
- {:.indent-2}Qui reprobum stygio destinat exitio.
- At servus Domini, comperta morte tyranni,
- {:.indent-2}Fletibus incubuit, utque David doluit:      130
- Agnoscens vere talem tormenta manere,
- {:.indent-2}Qui non poenituit raptave restituit.
- Sic erat affectus pietatis flendo retectus,
- {:.indent-2}Qui super hunc doluit, huic mala quae voluit.
- Ecce sequar morum, quos patrum vita piorum
- {:.indent-2}Nobis proponit, pagina ceu meminit.
- Perdit primatum Samuel, populique reatum
- {:.indent-2}Votis attenuat, ne mala gens pereat.
- Haec cum bacchatur, Moysem lapidare minatur;
- {:.indent-2}Ille tamen precibus praestat opem trucibus.    140
- Haec exempla boni sectatur vita patroni,
- {:.indent-2}Sanctis praefatis aequiparanda satis.

III. *Franco raptor mortem ei minatur, famuli amicique varie obstrepunt.*

- Hic nec omittatur quod martyr iure vocatur
- {:.indent-2}Ille Dei famulus, cuius erat iugulus
- Ensi praedonis in spe subiectus agonis,
- {:.indent-2}In spe martyrii non pavidus gladii.
- Matronamque sibi cum iam rapuisset, eamque
- {:.indent-2}Franco deveheret, nec revehi sineret:
- Obvius est factus raptori flens homo sanctus
- {:.indent-2}[…] Forte via: mens patet ecce pia.        150
- Quippe furens ille cum dat convicia [^18] mille, 
- {:.indent-2}Inque Dei famulum vertitur ad capulum,
- Mucronem stringens, ut perficiat scelus ingens;
- {:.indent-2}Iste parat tumulum [^19] sanguinis in titulum.
- Ut comes hoc gessit, dextram miser ille repressit;
- {:.indent-2}Nec peragens odium, continuit gladium.
- Iste tamen voto fervens ac pectore toto
- {:.indent-2}Testis erat roseus, sanguine purpureus.
- Iure coronatur, cui mens tam firma dabatur,
- {:.indent-2}Cuique fides valida, spes erat et solida.      160
- Intus vexabant famuli, qui coepta vetabant;
- {:.indent-2}Dumque reclamabant, murmura multa dabant,
- Dicentes: Quare praesumis hoc tolerare?
- {:.indent-2}Hic vecors nimium perdidit ingenium.
- En desolamur, et tamquam decapitamur.
- {:.indent-2}Quis iam (pro facinus) noster erit dominus?
- Hunc captivemus igitur, vinclisque domemus,
- {:.indent-2}Dum sensus redeat, sic neque desipiat.
- Multum delinquit, qui sic sua membra relinquit,
- {:.indent-2}Quo magis evaderet seu caput et gereret.      170
- Sic sic pulsatus doctoris verna beatus
- {:.indent-2}Omnia sustinuit, sicque pie monuit.
- At noster praesul non rectus denuo consul,
- {:.indent-2}Sancto consuluit, institit, et voluit,
- ut servaretur [^20] locus hic, aliusque daretur,
- {:.indent-2}Laude Dei resonus propositoque bonus.
- Dicens, Westfalis fieri dispendia, talis
- {:.indent-2}Ac tam magnifici perditione loci.
- Hoc acclamabant reliqui, sanctumque gravabant,
- {:.indent-2}Ipsum dum variis detraherent studiis.      180
- Sed frustra nisi, veluti cedrum paradisi
- {:.indent-2}Possent concutere, quo minus excutere.
- Dum patuit telis, pulsabaturque querelis,
- {:.indent-2}Omnibus eminuit, nil mali sustinuit.
- Stabat fundatus in petra vir memoratus,
- {:.indent-2}Flamina non metuens, flumina despiciens.
- Et respondit eis, tamquam vere Pharisaeis:
- {:.indent-2}Frustra nitimini, me famulum Domini
- A voto coepto deflectere, sicut inepto:
- {:.indent-2}Reddere disposui, quod bene proposui.      190
- Ipsum castellum, de quo violentia, bellum,
- {:.indent-2}Caedes, et varia prodierant spolia,
- Ipsum mutabo penitus, Christoque dicabo,
- {:.indent-2}Ut resonent in eo cantica digna Deo.
- Nullius terror, sed nec cuiuslibet error,
- {:.indent-2}Hoc a corde meo tollet, agente Deo.
- Num debebo pati, praedones ut scelerati
- {:.indent-2}Hic latebras quaerant, priscaque foeda gerant?
- Num debebo pati, plures ut despoliati,
- {:.indent-2}Ob mala quae tulerant, limina nostra terant,    200
- Se deplorantes, et in altum vociferantes,
- {:.indent-2}Ut iudex Dominus puniat hoc facinus;
- Se lamentantes, et amaro corde precantes,
- {:.indent-2}Ut locus hic pereat, et comes intereat?
- Num precor ista sinam, non propulsando rapinam?
- {:.indent-2}Absit: non patiar, ne reus efficiar.
- Tantum, Rex Christe, tibi complaceat locus iste,
- {:.indent-2}Quem tibi sincero munus amore fero.
- Sed neque solamen subtraxit, dulceque […][^21]
- {:.indent-2}Cum praedux humilis spem tribuit famulis,    210
- Dicens: Gaudete potius, Dominumque timete;
- {:.indent-2}En ego reddo Deo me Dominoque meo.
- Et mihi iungantur, caput et sua membra sequantur:
- {:.indent-2}Me quisquis sequitur, par meus efficitur.
- Servi personae paritas datur aequa coronae;
- {:.indent-2}Quin etiam potior, si fuerit probior.
- Una fides, unus baptismus, et Deus unus,
- {:.indent-2}Quantumvis humilem reddit ei similem.
- Haec attendentes, ad Christum vertite mentes,
- {:.indent-2}Qui sine persona dat sua cuique bona.      220
- His accenduntur quidam, Dominumque sequuntur,
- {:.indent-2}Mirantes equidem verba virique fidem.

IV. *Religiosae eius virtutes.*

- Huic fuit indulta lacrimarum gratia multa,
- {:.indent-2}Flebat enim secum, vota ferendo precum.
- Quin etiam flebat, quando conventus edebat,
- {:.indent-2}Illic ipse sedens, atque parumper edens.
- Nam ieiunabat crebro, corpusque domabat,
- {:.indent-2}Hausit amara libens, saepe fluenta bibens;
- Et sunt mirati fratres lamenta beati,
- {:.indent-2}Quod nec desineret, quando cibum caperet.    230
- At [^22] secum fatur aliquis: Cur sic lacrimatur?
- {:.indent-2}Aestimo propterea quod videt obsequia
- Christi fervere, laetatur et ipse videre,
- {:.indent-2}Hic ubi iam pridem nemo putare quidem
- Posset, tale bonum fieri de monte latronum,
- {:.indent-2}Praedonumque domo? Sanctus ob [^23] hoc flet homo.
- Aut etiam plangit, et eum dolor intimus angit,
- {:.indent-2}Pro desiderio, quo cupit exilio
- Tentus praesenti, convivere Cunctipotenti,
- {:.indent-2}Mundo posthabito, corpore deposito.      240
- Nec consolatur, penitus donec mereatur
- {:.indent-2}Hoc fungi dono perpetuoque bono.
- Aut vice pleraque pro caussa plangit utraque,
- {:.indent-2}Nunc grates memorans, nuncque mori properans.
- Et merito: namque caussam commendat utramque
- {:.indent-2}Cum titulo fidei gratia multa Dei.
- Haec mihi narravit, qui [^24] praesens ista notavit
- {:.indent-2}Quae retuli meditans pluribus et recitans.
- Constans ipse satis in proposito pietatis,
- {:.indent-2}Segnibus obstabat dogmaque [^25] tale dabat:    250
- Omni nos hora nitamur ad anteriora; 
- {:.indent-2}Praestet ubique rigor propositique vigor.
- Nemo lassetur, ad fortia quisque paretur,
- {:.indent-2}Nemo resoluatur, ampla corona datur.
- Afficior grate super ordinis integritate,
- {:.indent-2}De lapsu vero sedulo moestus ero.
- Normam praetendo super ordine non metuendo:
- {:.indent-2}Exemplum capiat quilibet, ut sapiat.
- Nonne trahunt proram sursum per fluminis oram,
- {:.indent-2}Qui se navigio crediderint [^26] fluvio.      260
- Cur? Quia pelluntur undis, minimeque sinuntur
- {:.indent-2}Undarum strepitu currere pro libitu.
- Impetus undarum, vehemens impulsus aquarum
- {:.indent-2}Cursum navis agit, inferiusque [^27] trahit.
- Exemplo tali, fratres, in spirituali
- {:.indent-2}Ordine res geritur, si bene perspicitur.
- Ecce laboramus, ut in ordine proficiamus,
- {:.indent-2}Licet propositum, nil agitur vetitum.
- Relligio floret, dilectio mutua fervet,
- {:.indent-2}Omnes prospiciunt, avia despiciunt.        270
- Sed post fervorem timeo restare teporem;
- {:.indent-2}Ultimo prospicio prona tibi hoc vitio
- Vos vexilliferi, constantes atque severi,
- {:.indent-2}Non cum segnitie stemus in hac acie.
- Cum galea, scuto, gladio fungamur [^28] acuto
- {:.indent-2}Sit simul in dextra lancea cum pharetra.
- Loricae tegumen, teli non desit acumen;
- {:.indent-2}Hac ne militia vos feriant vitia.
- Tergum non demus, magis hostis terga fugemus,
- {:.indent-2}ut quod iter teneat posteritas videat.        280
- Quod si sectari non vult, nobis reputari
- {:.indent-2}Pro culpa nequeat, cum via dux pateat.
- Sancti vexati sunt olim, nec superati,
- {:.indent-2}Nullo supplicio, vel prece, vel pretio:
- Horum miremur vestigia, nec pigritemur
- {:.indent-2}Spe confortati quaeque molesta pati.
- Sic est affatus nutantes iste beatus,
- {:.indent-2}Accendens tepidos, et solidans trepidos.
- Vere laudandus vir plane magnificandus,
- {:.indent-2}Qui verbo movit, utiliter docuit.        290
- Sed [^29] quis miretur, si dogmate clarus habetur
- {:.indent-2}Vir tam conspicuus, moribus innocuus?
- Eius doctrina fuit afflictis medicina,
- {:.indent-2}Dulcia persuadens, pneumatis imbre [^30] madens.
- Pectore iucundo clarebat et ore rotundo,
- {:.indent-2}Multos aedificans, cordaque laetificans.
- Ipseque Norbertus sacro Pater ore disertus
- {:.indent-2}Munus id obstupuit, quod minime tacuit.
- Nam congaudendo dixit: Cum multa dicendo
- {:.indent-2}Lassatus fuero, spe maculatus ero;        300
- Hic quod facundus lingua, sensuque profundus,
- {:.indent-2}Pro me doctor erit; hoc equidem poterit.
- Nam socium lassus ut suscitat in grege cervus,
- {:.indent-2}Cum fugit in vanum qui timet ora canum.
- Hic excurret ita pro me, linguaque perita
- {:.indent-2}Multis proficiet, instruet, erudiet.
- Vir sacer audivit, quod custodire cupivit;
- {:.indent-2}Nam non fugit eum, sic docuisse Deum:
- Quod sum mansuetus, humili quoque corde quietus,
- {:.indent-2}Ex me colligite, discite, conspicite.        310
- Restat mansuetis internae pausa quietis,
- {:.indent-2}Qui fuerint humiles corde, mihi similes.
- Praeterea mitis fuit hic sine turbine litis,
- {:.indent-2}Vocibus his parens, atque tumore carens.
- Quanto nobilitas maior saeclique potestas;
- {:.indent-2}Tanto prae famulis claruit hic humilis.
- Turbidus expavit dum quis nomen [^31] replicavit
- {:.indent-2}Antiquum comitis: Quidque, rogo, facitis?
- Quid me turbatis? inquit, talique gravatis
- {:.indent-2}Nomine, quod [^32] vereor, quoque minus moveor?  320
- Multum quippe mali gessi sub nomine tali,
- {:.indent-2}Hoc nomen [^33] comitis obstitit illicitis.
- Hoc lamentandum nunc est, fletuque piandum,
- {:.indent-2}Ut maculas animae purificent lacrimae.
- Amodo iam vester famulus vocor atque minister,
- {:.indent-2}Qui nova [^34] proposui, pristina postposui.

V. *Adversus daemonem imperium.*

- Multa viri clari possunt bona commemorari,
- {:.indent-2}Unde queat sciri splendida vita viri.
- De cuius gestis ait verax mihi testis:
- {:.indent-2}Eia quis referat, hic homo quantus erat!      330
- Experto quivis credat: nam credere si vis,
- {:.indent-2}Me patet expertum grande viri meritum.
- Non esset tanti, mihi si morbum toleranti
- {:.indent-2}Dextram porrigeret, moxque malum fugeret. [^35]
- Non sic mirarer, si caecus luce bearer,
- {:.indent-2}Claudus dirigerer, debilis erigerer;
- Quantum […] endo fecit, me refovendo
- {:.indent-2}Hortatus comedens intuituque medens.
- Nam cum fugissem mundum, Christumque petissem,
- {:.indent-2}Vexavit nimium me grave daemonium.      340
- Iugiter infestans, tantoque dolore molestans,
- {:.indent-2}Ut flerem, gemerem, peneque deficerem.
- Cumque requirebam sanctum, mox hoste carebam:
- {:.indent-2}Pro iusti merito daemon abit subito.
- Hic audiretur tantum, vel conspiceretur,
- {:.indent-2}Hoste fui liber: fugit enim coluber.
- Voce vel ore viri periit violentia diri:
- {:.indent-2}Gratia sublimis iure stupenda nimis.
- Rite fuit dignus, coram quo praedo malignus
- {:.indent-2}Non staret penitus, iudicium veritus.      350 
- Tam sacrum vultum metuebat apostata multum,
- {:.indent-2}Et fugit pavitans, in tenebris latitans;
- Contiguisque locis reverendae fulmine vocis
- {:.indent-2}Territus excluditur: quod merito geritur.
- Nam licet instaret [^36] vehemens, fratremque gravaret,
- {:.indent-2}Incumbens scapulis, artubus et tremulis;
- Iure tamen cessit, fugit, furiasque repressit,
- {:.indent-2}Cum praesens aderat, qui leviter poterat
- Hosti praesenti virtute iubere potenti,
- {:.indent-2}Cuius vultus ei pars erat exitii.          360
- Sensit praesentem latro perditus Omnipotentem
- {:.indent-2}In sancti facie, voceque iustitiae.
- En lumen clarum fugat horrorem tenebrarum:
- {:.indent-2}Insidias vanas perdit hebes Satanas.
- Gloria Christe tuo tibi fulgeat in Godefrido,
- {:.indent-2}Qui servos humiles glorificare soles.
- Qui tantum signum, tam celso paupere dignum,
- {:.indent-2}Declaras: ideo clarior ut sit eo,
- Das illi rorem verbi, linguaeque vigorem
- {:.indent-2}Qua pavidum doceat, et reserare sciat.      370
- Sic consolatur, pectus velut intueatur, [^37]
- {:.indent-2}Dum virtute Dei cor patet huius ei.
- Cui sapiens fatur: Frater mi, quando gravatur
- {:.indent-2}Mens tua tam variis daemonis insidiis;
- Ut iam te credas occumbere, ne, [^38] rogo, cedas,
- {:.indent-2}Obluctando spei, viribus ac fidei
- Constans persiste, quam transeat impetus iste,
- {:.indent-2}Hic dolor et gemitus praetereat penitus.
- Forte nec orare potes, haud tamen efficiare
- {:.indent-2}Inde pusillanimis, sed geme cum lacrimis.    380
- Si nec flere datur, tolerantia possideatur;
- {:.indent-2}Mens tua sustineat, gratia dum redeat:
- Dum tempus flendi, tempus veniat miserendi:
- {:.indent-2}Illud adest animo, quod placuit Domino;
- Hic exspectetur, qui percutit atque medetur,
- {:.indent-2}Mortua vivificat, tristia laetificat.
- Sic os mellitum, dulci sermone peritum,
- {:.indent-2}Dulciter insonuit, suaviter admonuit.
- O vir digne Deo, felici clare tropaeo,
- {:.indent-2}Cernua vota tui suscipito famuli.        390
- Haec retuli de te, sed inerti more poetae,
- {:.indent-2}Obruor ingenuae pondere materiae.
- Nunc ita, dulcis here, precor haec tibi pauca placere,
- {:.indent-2}Ut demum videam te patriamque tuam.

---

[^1]: fido] auctore *Ms.*
[^2]: ut] et *Ms.*
[^3]: ut] et *Ms.*
[^4]: et opem] ex ope *Ms.*
[^5]: quae] quia *Ms.* 
[^6]: Iussis] iussit *Ms.*
[^7]: iacit] iacet *Ms.*
[^8]: reum] eum *Ms.*
[^9]: Prannum] *perhaps* pravum 
[^10]: nutans] natum *Ms.*
[^11]: insidiando] invidiando *Ms.* 
[^12]: num] nam *Ms.* 
[^13]: favilla et humus]  favillat humus *Ms.*
[^14]: excruciabat] excruciebat *Ms.*
[^15]: Illic] Illis *Ms.* 
[^16]: quae] quia *Ms.* 
[^17]: Tum] Tam *Ms.* 
[^18]: convicia] convivia *Ms.* 
[^19]: tumulum] *perhaps* iugulum
[^20]: servaretur] reservaretur *Ms.* 
[^21]: *perhaps* famen
[^22]: At] *perhaps* Ac
[^23]: ob] ab *Ms.*
[^24]: qui] quia *Ms.*
[^25]: dogmaque] dogma *Ms.*
[^26]: crediderint] crediderit *Ms.*
[^27]: inferiusque] inferius *Ms.*
[^28]: fungamur] fungamus *Ms.*
[^29]: Sed] Si *Ms.*
[^30]: imbre] inde *Ms.*
[^31]: nomen] nomine *Ms.*
[^32]: quod] qui *Ms.*
[^33]: nomen] nomine *Ms.*
[^34]: nova] modo *Ms.*
[^35]: fugeret] fugiet *Ms.*
[^36]: instaret] restaret *Ms.*
[^37]: intueatur] intuebatur *Ms.* 
[^38]: ne] iam *Ms.*
