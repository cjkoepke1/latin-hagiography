---
layout: poem
title: Hymni de Amando, episcopo Traiectensi Elenone in Belio
bhl: N/A
feast: February 6
author: Anonymous
editor: Carson Koepke
source: Acta Sanctorum
---

---

## Hymnus I

&nbsp;  

- Amande, Praesul optime,     {:.indent-3}dignus tuo qui nomine,
- Amando Christum congruum,     sortitus es vocabulum.		
- Audi tuorum dulcia,     vernaculorum carmina
- Quae concinunt, gratissimo     praecordiorum gaudio.
- Dum floruisti corpore,     mundum replesti lumine
- Astrum poli nunc splendidam     candore vincis Cynthiam.	
- Pater pius, pastor bonus,     multis fuisti gentibus:
- Has recreando flumine,     illas docendo famine,		
- Frater pupilli flebilis,     soror gementis exulis:
- Patrem vocavit orphanus,     matremque sensit languidus.
- Caecis ocellus lucidus,     claudisque pes tutissimus,
- Perirque ligno pendulus,     vitam recepit mortuus.
- Quid plura, miles inclite,     nostro canamus carmine?
- Quicumque venit debilis,     nullus recessit flebilis.
- Nunc Abrahae vernantibus     laetus quiescit sedibus,
- De Iesu dulci corpore,     mandis, bibisque sanguine.
- Iam copulatus inclitis     archangelorum gaudiis,
- Vertex rubescit gemmulis,     et colla candent infulis.
- Nostri memor sanctissime     hic exulantum corpore,
- (Tuus popellus adsumus)     succurre nobis, quaesumus:
- Ut quando Iesus venerit     cum carne, qua hinc abiit,
- Non segregemur a tuo     clemens Pater consortio.
- Deo Patri sit gloria,     Eiusque soli Filio. Amen.

---

## Hymnus II

&nbsp;  

- AveÂ Pater, Pastor noster,     {:.indent-3}Pontifex egregie,
- Ave carus amor noster,     dulce nomen, Amande.
- Ave Praesul gloriose,     semper amantissime,

- Iure tibi laudum melos     concinendo pangimus.
- Sed condignas tanto     Patri ferre laudes nequimus,
- Corde tamen quod gestimus,     plectro linguae promimus.

- A primaevo nempe flore     sacrae pueritiae
- Moribus aevum senile     visus es attingere,
- Multis et normam praebere     perfectae iustitiae.

- Mox signorum gloriosis     muneratus titulis,
- Triumphalis signo Crucis     anguem saevum proteris
- Verbique virtute pellis     ogiae de terminis.

- Virtutes excoluisti     studio pervigili,
- Ipse sed occuluisti     mente semper humili,
- Favor ne daretur tibi     sed superno numini.

- Hinc factus praesul mactusque     Deitatis munere,
- Ut lucerna ardens fide,     claro lucens opere,
- Iure celso candelabri     sublevaris stipite.

- Tu redemptor captivorum,     consolator pauperum,
- Tuque pater pupillorum,     tu mater orphanorum,
- Vigor paralyticorum,     effugator daemonum,

- Tu surdis auditum praestas,     tu caecos illuminas,
- Lurida tu membra purgas,     mortuum resuscitas.
- Verbis simul et exemplis     animas vivificas.

- Nostra laus succumbit tantae     tibi datae gratiae,
- Dum mundum reples doctrinae     virtutumque munere.
- Famam diffundens et terrae,     et caeli per cardines,

- Nunc precamur, Pater alme,     vota nostra suscipe.
- Et Iesum benignum posce,     nobis semper parcere.
- Ac post huius finem vitae,     tecum semper vivere,

- Annue votis poscentum,     Deus factor omnium.
- Esse credimus quem trinum     atque unum Dominum,
- Manet quem laus ante aevum     nunc et in perpetuum. Amen.

---
