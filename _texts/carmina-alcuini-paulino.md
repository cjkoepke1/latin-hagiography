---
layout: poem
title: Carmina Alcuini Paulino II, patriarchae Aquileiensi in Italia
bhl: NA
feast: January 11
author: Alcuin
editor: Carson Koepke
source: Acta Sanctorum; Monumenta Germaniae Historica
---

---

## I.

- Tingue tuos calamos, caritas, in gurgite Christi,
- Atque meum pectus imple [^1] caelestibus odis,
- Ut dignas valeam Paulino dicere grates,
- Mellifluis nostras Musis qui impleverat aures,
- Et memor unanimi longum post tempus amici
- Carminibus sacris repetens: “Albine valeto.”
- Quam festiva dies fuerat cum pagina nobis
- Laeta [^2] fuit titulis optatae inscripta salutis!
- Omnia dicta mihi caritatis melle manabant;
- Quo se devertit [^3] laetus relegentis ocellus,
- Cernit ubique suae semper noua gaudia mentis,
- Maxime iam [^4] gaudens in prosperitate paterna,
- Quem Deus aeterno conservet tempore sanum.
- O lux [^5] Ausoniae, patriae decus, inclitus auctor,
- Iustitiae cultor, sacrae pietatis amator,
- Te mea mens ardet sacris conscripta catenis,
- Diligit, exquirit, complectitur, adtrahit, ambit,
- Pectoris aeterna secumque recondet in arca.

---

## II.

- O Pauline pater, pastor, patriarcha, sacerdos,
- Pars animae [^6] melior, nostrae pars inclita vitae;
- Sis memor Albini, sacris altaribus adstans;
- Et dulces inter lacrimas super ora fluentes,
- Dic: “Miserere, Deus, nostro clementer amico,
- Criminibusque suis veniam largire benignus,
- Ut te cum sanctis liceat laudare per aevum.”
- Omnipotens patris virtus, sapientia Christus,
- Obsecro te supplex toto de pectore pauper,
- Ut tua conservet Paulinum dextera semper,
- Protegat atque regat, virtutum floribus ornet.
- Tuque Maria, Dei genitrix, sanctissima virgo,
- Prospera cuncta meo Paulino posce, precamur:
- Ut vigeat, valeat Christi repletus amore.
- Vos quoque cara simul sanctorum turba Tonanti,
- Qui bibulas proni monitis caelestibus aures,
- Ecclesiae patres, habuistis semper apertas,
- Et nunc cum Christo caelestia regna tenetis.
- Fundite, proque mei Paulini, posco, salute
- Cum pietate preces summo super omnia regi,
- Ut vigeat, valeat Christi praecepta secutus.
- Et vos, ecclesiae sanctae sanctissima proles,
- In commune precor prostrato [^7] corpore sanus,[^8]
- Angelici faciem caram [^9] Paulini habeatis in aevum,
- Illius et vitam precibus commendite Christo,
- Ut vigeat, valeat longaevo tempore sanus.
- Angelici faciem coetus qui cernitis almam,
- Perpetui patris caelesti in culmine semper,
- Expansis manibus humili sed pectore posco,
- Vos quoque Paulinum precibus defendite vestris,
- Ut gaudens regnet vestro sociatus honori,
- Aeternisque Dei vobiscum laudibus adsit,
- Regna beata tenens felix sine fine polorum.
- Hos rogo versiculos habeas, pater optime, tecum,
- Ut tua mens memoret laeto [^10] pro carmine nutum.[^11]
- Sit tibi Christus amor, virtus, decus, omnia Christus.
- Sit via, vita, salus, spes, laus, et gloria [^12] perpes:
- Semper in ore sonet, maneatque in pectore semper;
- Ut tibi cum sanctis tribuat caelestia regna:
- Qua memor esto tui nati, te posco per illum,
- Qui te perpetuam caeli deducat in aulam.
- Et nunc et semper, mi mi Pauline, valeto.
- Carminis hic finem lacrimis faciemus amatis,[^13]
- Sed numquam sacri finem faciemus amoris.

---

## III. *Epitaphium*

- Hic Paulinus ovans toto requiescit [^14] in aevo,
- Hocque cubile pater dignus dignetur habere.
- Invidus hoc templum numquam pertranseat hostis,
- Ne caros animis subito disiungat amicos,
- Quos Christi caritas caros coniunxit amicos.

---

[^1]: imple] comple *MGH*; simple *Ms.*
[^2]: Laeta] Lecta *MGH*
[^3]: devertit] divertit *MGH*
[^4]: iam] tam *MGH*
[^5]: lux] laus *MGH*
[^6]: Pars animae] Vitae pars *Ms.*
[^7]: prostrato] prostrata *Ms.* 
[^8]: sanus] terris *MGH*
[^9]: Angelici faciem caram] Utque mei curam *MGH*
[^10]: laeto] lecto *MGH*
[^11]: nutum] natum *MGH*
[^12]: spes, laus, et gloria] spes et laus, gloria *MGH*
[^13]: amatis] obortis *MGH*
[^14]: requiescit] requiescat *MGH*
