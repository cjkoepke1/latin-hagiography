---
layout: poem
title: Hymni de Gerlaco, eremita in Belgio
bhl: N/A
feast: January 5
author: Anonymous
editor: Carson Koepke
source: Acta Sanctorum ex Officio Ruraemundensi
---

---

## Ex Officio Ruraemundensi

---

I. *Hymnus ad Vesperas et Laudes*

- Gerlace, qui domum tibi,
- Spretis superbis oppidis,
- Et spreto amore saeculi,
- Quercum cavatam diligis:

- In qua, remotis arbitris,
- Tu te supra te tolleres,
- Rerum levatus pondere,
- Quae ad ima mentes detrahunt.

- Hic pane aquaque victitans,
- Raro parumque dormiens,
- Vitae prioris crimina
- Vi lacrimarum diluis.

- Timor cupidoque exulant,
- Et omne curarum genus:
- Atque his repulsis, gaudia
- Dat pura conscientia.

- Hic nocte tendis et die
- Cor et preces in aethera.
- Sic cella, quamvis parvula,
- Magni poli fit aemula.

- Gerlace Falcoburgie,
- Nunc huc, precamur, respice;
- In nomen effusos tuum
- Precatione nos iuva.

- Iuvabis, ingentes modo
- Pii canamus gratias
- Huic, qui tot inter maxima
- Nobis dedit te munera.

- Gloria tibi Domine,
- Qui scandis super sidera
- Cum Patre et sancto Spiritu
- In sempiterna saecula.

---

II. *Hymnus ad Matutinum*

- Gerlacus ille, sanctitas
- Cuius tot olim claruit,
- Claretque adhuc miraculis,
- Nunc efferendus laudibus.

- Testatur hoc, quae caeliti
- Huic unda potum praebuit:
- Illius haustu plurimis
- Est restituta sanitas.

- Ter imminente tempore
- In astra divi transitus,
- Hanc in merum vis maximi
- Mutavit undam numinis.

- Honore Falcoburgii
- Hanc prosequantur maximo,
- Quibus per illam contigit
- Certare Canae laudibus.

- Aqua ista cum sit efficax,
- Possitque morbos pellere,
- Quod pota quondam sit tibi,
- Te multa posse credimus.

- Gerlace fac, te quaesumus,
- Creator omnium Deus,
- Tuo rogatu, supplicum
- Ut vota nostra exaudiat.

- Gloria tibi Domine,
- Qui scandis super sidera,Â 
- Cum Patre et sancto Spiritu
- In sempiterna saecula.

---
