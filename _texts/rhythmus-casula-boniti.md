---
layout: poem
title: Rhythmus de casula Boniti, episcopi Arvernorum in Gallia
bhl: 1420
feast: January 15
author: Anonymous
editor: Carson Koepke
source: Acta Sanctorum
---

---

Praesul erat Deo gratus, ex Francorum gente natus;
Bonum erat illi nomen, quod designat bonum omen.
Ille iuxta Dei legem custodivit suum gregem,
Sanctitatis dans exemplum, Michaelis petit templum:
Solus loco in obscuro orat Deum corde puro,
Tundit pectus, agit coetus, inter preces fundit fletus.
Quae convenit plebs abscedit, et ad sua quisque redit:
Ille solus ibi iacet, ut divinae laudi vacet.
Custos loca perscrutatur, ne quis ibi relinquatur:
Hic manere solus audet, nec se capi posse gaudet:
Dum ex corde Deo psallit, perscrutantes servos fallit.
Hi recedunt, iste orat, culparumque memor plorat.
Hora noctis intempesta dum revoluit sua gesta,
Dum amaros agit planctus, angelorum audit cantus:
Oblectatur dulci melo, descendente quasi caelo,
Iamque verba vocum audit, memorique corde claudit:
Admiratur tanto sono, tam suavi gaudet tono.
Dum precatur Dei numen, videt late fusum lumen;
Et caelestis adest coetus, inde virum subit metus.
Angelorum chorus praeit, et vexilla sacra vehit.
Subsequuntur sancti Dei, quos precantur omnes rei,
Inceditque ut festiva mater Dei sicut diva:
Quae rogata quis cantaret, quisve missam celebraret?
Bono, inquit, hoc concedo: illum enim dignum credo.
Verba praesul audiebat, seque tremens retrahebat,
Ipse lapis cedens ei servat signum huius rei.
Statim sancti Bonum quaerunt, et quaesitum invenerunt,
Quem indutum vestem claram statuerunt contra aram. 
Hic caelesti veste dives caeli stabat inter cives:
Patriarchae hunc ducebant, et prophetae praecinebant.
Incedebat sic deductus, memor tantum sui luctus,
Et accedens aram petit, quam cum suis ante stetit.
Hic accepta manu pura ipse Deo offert thura:
Resonabant dulces meli, praecinente tuba caeli.
Ut divinum opus digne vir peregit et benigne,
Virgo mater viro vestem pro mercede dat caelestem.
Agit grates, reddit vota, laudat Deum mente tota,
Et quam virgo sibi dedit, sumit vestem et abscedit.
His occultis ita gestis, crevit fama datae vestis.
Ille quidem nihil celat, sed quod vidit hoc revelat.
Alter quidam credens male pro merito quiddam tale,
Praecessoris ad exemplum, illud quidem petit templum:
Intrat solus valde sero, hebetatus multo mero,
Et labore longo fessus, gravi somno fit depressus.
Hinc aurora lucem dedit, et cum somno mox recedit:
Capiteque mox erecto, se in suo videt lecto:
Signo crucis se munivit, thalamoque mox exivit:
Spectat servos et salutat, et errare sese putat.
Tandem praesul in se redit, vocat servos, et consedit,
Et quod secum fuit gestum suis facit manifestum.
O quam pia, quam benigna, omni quoque laude digna,
Christi mater haec intacta, per quam sunt tot mira facta,
Quae sic parcens negligenti sanum reddit suae genti,
Malens illum poenitere quam pro culpa mox delere;
Bonum autem vigilantem, nec incassum excubantem,
Sic dilexit, ut caelestem largiretur ei vestem,
Volens eum celebrare opus Dei salutare!
Ne quis putet hoc commentum esse, ecce argumentum.
Durat adhuc vestimentum, nullum ferens detrimentum.
Arvernensis urbs perdives, quae et multos habet cives,
Orienti tota patens, Occidenti parti latens, 
Fama fuit satis clara, belli quippe non ignara:
Clarus mons haec nuncupatur. Apte ea reservatur,
Illa Boni bona vestis, raro visa nisi festis.
Suavissimi est odoris, et nitentis est coloris,
Multae quoque levitatis, sed et mirae laevitatis.
Modus vero contexturae, cuius artis vel facturae
Sit introrsus et extrorsus, ignoratur quidem prorsus.
Domnus praesul hoc Herbertus Norwicensis est expertus,
Qui dicebat hanc vidisse, hanc et manu tetigisse.
Ergo qui non credis vere rem, quam dico sic se habere,
Vade et fac tibi fidem, vestem videns hanc ibidem,
Et tunc tibi fiet satis: laudem scire quam non sapis,
Enarrare tunc memento, corde puro et intento:
Verum ne obliviscaris stellae maris salutaris,
Cuius dono non privatur quisquis ei famulatur:
Ipsi atque nato eius salus, honor atque virtus. 
Amen.

---
